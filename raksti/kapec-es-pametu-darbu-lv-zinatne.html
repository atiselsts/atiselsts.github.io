<!DOCTYPE html>
<html lang="en">

<head>
    <meta charset="UTF-8">
    <title>Atis Elsts</title>
    <meta name="viewport" content="width=device-width, initial-scale=1.0">
    <script src="/js/jquery.min.js"></script>
    <script src="/js/bootstrap.min.js"></script>
    <link href="/css/bootstrap.min.css" rel="stylesheet">
    <link href="/css/theme.css" rel="stylesheet">
</head>

<body>

<div class="container-fluid">
    <div class="row-fluid">
        <div class="navbar navbar-inverse navbar-fixed-top" role="navigation">
            <div class="navbar-header">
                <button type="button" class="navbar-toggle" data-toggle="collapse" data-target="#bs-example-navbar-collapse-1">
                  <span class="sr-only">Toggle navigation</span>
                  <span class="icon-bar"></span>
                  <span class="icon-bar"></span>
                  <span class="icon-bar"></span>
                </button>
                <a class="navbar-brand" href="/">Atis Elsts</a>
              </div>
              <div class="collapse navbar-collapse" id="bs-example-navbar-collapse-1">
                <ul class="nav navbar-nav">
                   <li class="active"><a href="/">Academic homepage</a></li>
                    <li class="active visible-xs-block"><a href="/links.html">Links</a></li>
<!--                    <li class="active"><a href="/archive.html">Archive</a></li>
                    <li class="active"><a href="/about.html">About</a></li>
                    <li class="active"><a href="/feed.xml">RSS</a></li>
                     -->
                </ul>
              </div>
        </div>
    </div>
</div>


<div class="container container-left">
    <div class="row">
        <div class="col-md-9">
            <div class="well">
  <h1>Kāpēc es pametu darbu Latvijas zinātnē</h1>

  <p>2023. gada beigas man ir simbolisks laiks, jo iezīmē desmit gadus, kopš aizstāvēju savu doktora disertāciju. Saskaņā ar Zinātniskās darbības likumu, zinātniskā grāda iegūšana nozīmē arī jaunā zinātnieka statusu iegūšanu, kurš saglabājas desmit gadu ilgumā. Man šī statusa beigas sakrīt ar lēmumu pamest darbu Latvijas zinātnē. Šķiet, ka man nebūs lemts kļūt par vidējās paaudzes zinātnieku!</p>
    
<p>Daļa no šī lēmuma iemesliem ir personīgi. Viens no tiem ir pieaugošā apziņa par iespēju darīt kaut ko ārpus akadēmiskās sfēras. Tomēr kaut kāda loma ir arī Latvijas zinātniskajai videi kā tādai, un ar to saistītie iemesli varētu būt interesanti arī citiem.</p>

<p>Kā jums liekas, kas vajadzīgs, lai gūtu panākumus sportā? Droši vien teiksiet apmēram tā: ilgstoši jātrenējas; jābūt labam ekipējumam; vajadzīgs atbalsta personāls; un, pats galvenais: jāfokusējas un mērķtiecīgi jāvirzās uz savu rezultātu uzlabošanu. Lai gan neesmu sportists, šķiet, ka sports un zinātne vienā otrā ziņā ir diezgan līdzīgi. Abās jomās ir iespējams salīdzinoši objektīvā veidā izmērīt sasniegumus. Protams, nevar savstarpēji salīdzināt, teiksim, hokejista un tāllēcēja panākumus, bet ir skaidrs, ka viena sporta veida ietvaros ir savi izcilnieki un viduvējības. Tāpat arī zinātnē diezgan viegli iespējams pateikt, kuri pētījumi ir ietekmīgi, un kuri tiek aizmirsti, un to ir iespējams – vismaz daļēji – kvantificēt ar bibliometriskajiem rādītājiem.</p>

<p>Ja skatāmies uz šiem rādītājiem, Latvijas sasniegumi zinātnē būtiski atpaliek no tās sasniegumiem sportā. Piemēram, pēc valsts <a href="https://lv.wikipedia.org/wiki/Hir%C5%A1a_indekss">Hirša indeksa</a> Latvija ir <a href="https://www.scimagojr.com/countryrank.php?order=h&ord=desc">priekšpēdējā vietā Eiropas Savienībā</a>, apsteidzot vienīgi daudz mazāko Maltu.
SSCI zinātnisko rakstu skaita ziņā <a href="https://www.delfi.lv/898102/versijas/41869241/olegs-krasnopjorovs-kas-nosaka-valsts-zinatnisko-potencialu">2010. gadā savukārt apsteidzām vien Bulgāriju</a>.
Kopš tā laika zinātne Latvijā ir augusi, bet ne pietiekoši strauji, lai būtiski mainītu savu vietu. Rakstu skaitā uz vienu iedzīvotāju <a href="https://www.makroekonomika.lv/raksti/kas-trauce-un-ka-veicinat-zinatnes-atklajumu-parnesi-uz-uznemejdarbibu">2021. gadā apsteidzām tikai Bulgāriju un Rumāniju</a>.
Pie tam rakstu ir ne tikai skaitliski maz, bet tie ir maz citēti (ar retiem izņēmumiem): pēc Scimago datiem, <a href="https://www.scimagojr.com/countryrank.php?order=cd&ord=desc">citātu skaita ziņā uz rakstu</a> Latvija ieņem 189. vietu pasaulē (!), no ES valstīm apsteidzot tikai Rumāniju.
  Maz mūsu rakstus citē arī pasaulē vadošās zinātnieku grupas, un līdz ar to tie atstāj mazu ietekmi uz zinātnes attīstību pasaulē.
  </p>

<p>Var teikt, ka mūsu sasniegumi ir atbilstoši finansējumam, kas ir viens no zemākajiem ES. Tomēr tā ir tikai daļa no stāsta. Pat ja skatās bibliometriskos rādītājus uz vienu saņemtā finansējuma vienību, Latvijas zinātnieku sasniegumi paliek diezgan pieticīgi. Bez tam, Latvijas budžets nav vienīgais finansējuma avots; mūsu zinātnieki var piekļūt arī Eiropas Savienības kopējam finansējumam, citu valstu finansējumam, un Eiropas privāto kompāniju finansējumam līdzīgā mērā kā citi ES zinātnieki.</p>

<p>Neesmu izcils zinātnieks. Latvijā tādu nenoliedzami nav daudz. Tomēr arī izcilību trūkums neliekas pietiekošs izskaidrojums. Pēc maniem novērojumiem, akadēmiskais personāls ārzemju universitātē dotību ziņā daudz neatšķiras no akadēmiskā personāla Latvijā. Tai pašā laikā mūsu ārzemju kolēģi spēj būt daudz produktīvāki. Kad atgriezos Latvijas zinātnē pēc piecu gadu darba Zviedrijā un Anglijā, sākumā biju pārsteigts par to, cik maz publikāciju un citu zinātnisko rezultātu rada manas jaunās darbavietas kolēģi. "Vai viņi ir slinki, vai arī nepārzina jomu?", es uztraucos. Kā izrādījās, kolēģi nebija ne slinki, ne slikti informēti; zinātniskie rezultāti viņiem gluži vienkārši nebija tāda veida prioritāte, tāds fokuss, kādi tie pēc maniem novērojumiem ir ārzemju institūcijās. Salīdzinājumam: kopš atgriešanās Latvijā savu labāko darbu, kā man pašam šķiet, esnu padarījis atvaļinājumu laikā. Astoņas atvaļinājuma nedēļas ir jauka privilēģija, kurš ļauj daļēji rast trūkstošo laiku un fokusu dziļākam darbam.</p>

<p>Pēdējo piecu gadu laikā esmu strādājis Latvijas zinātnē. Ir sanācis darboties kā projektu zinātniskajam vadītājam vairāku, visai atšķirīgām institūciju adminstrētos projektos: VIAA, CFLA, LZP, nedaudz arī Eiropas komisija (kā Horizon Europe projekta Latvijas institūcijas daļas vadītajam). Līdz ar pētnieka un vadošā pētnieka amatu <a href="https://www.edi.lv/">EDI</a> esmu ieņēmis arī projektu izpildītāja pozīcijas LU, RSU, un LBTU, kas man devis zināmu priekšstatu par nozari kopumā.</p>

<p>Pozitīvi ir tas, ka ar zinātnisko projektu pieteikumiem mums vismaz idejiskā līmenī situācija ir labi sakārtota. Pieteikumi saņem ārvalstu zinātnisko ekspertu vērtējumu, un tajos punkti  tiek proporcionāli sadalīti par pētījuma zinātnisko kvalitāti, potenciālo ietekmi uz zinātni un sabiedrību, kā arī pētījuma plāna īstenojamību.</p>

<p>Problēmas ir detaļās. Pirmkārt, labu gribošie ierēdņi ir salikuši projektu pieteikumiem tik daudz administratīvo prasību, ka jau izpildīt visus šos formālos ķeksīšus ir izaicinājums. Ne visi no šiem ķeksīšiem ir obligāti, bet sīvas pieteikumu konkurences apstākļos, katrs neaizpildīts ķeksītis var nozīmēt finansējuma nepiešķiršanu, tāpēc rekomendētais lielā mērā pārvēršas par nepieciešamo.</p>

<p>Vēl lielākas problēmas sākās projektu īstenojot. Hipotētiskā projektā, kas mērķē radīt jaunas zināšanas un pavirzīt visu zinātnisko jomu uz priekšu, vienmēr pastāv neizdošanās riski. Ambiciozā pētījumā nav iespējams iepriekš skaidri definēt sarakstu ar zinātniskajām problēmām, kuras projekta laikā tiks atrisinātas. Vēl jo mazāk ir iespējams pateikt, ar kādām metodēm tas tiks darīts. Tomēr tieši to vēlas redzēt uzraugošās iestādes. Ja pieteikumā ir solīts pētīt A, tad projektam vajag pētīt A, pat ja jau projekta otrajā gadā ir kļuvis skaidrs, ka pētīt B būtu daudz perspektīvāk. Salīdzinājumam, šāda prakse nepavisam nav raksturīga, teiksim, no nacionālajiem konsorcijiem finansētiem projektiem Apvienotajā Karalistē. Ja pieteikumā esi ieskicējis mērķi A, tad drīkst sasniegt arī citu, līdzīgi zinātniski augstvērtīgu rezultātu B. Interesanti, ka Apvienotās Karalistes akadēmiķi Horizon Europe projektus no savas perspektīvas uzskata par pārāk birokrātiskiem un kontrolējošiem. Savukārt skatoties no Latvijas, Horizon Europe projektu uzraudzības principu ieviešana arī citos projektos būtu liels solis uzraudzības cilvēciskošanas un vienkāršošanas virzienā.</p>

<p>It sevišķi, ja projektu uzraugošā iestāde stāv no pētniecības visai tālu, tad projekta uzraudzība netiek veikta pēc būtības, bet pārvēršas par ķeksīšu pārbaudes spēli. Ja šajā procesā vispār kaut kur pavīd doma par izciliem zinātniskajiem rezultātiem kā procesa mērķi, tad šī doma ir pat ne sekundāra, bet drīzāk kāda padsmitā uzraugošās iestādes prioritāšu sarakstā. To var saprast – projekta uzraudzītājiem parasti ir apsolīti pašiem savi rezultatīvie rādītāji, kuru sasniegšanai tiem ir vajadzīgi projekta izpildītāji. Vērtēt zinātnisko izcilību ierēdņi nemāk, un arī tas ir saprotams. Zinātniskā ietekme savukārt prasa ilgu laiku, un ierēdņiem nav laika gaidīt. Rezultātā iniciatīvu struktūra liek pētniekiem sagatavots un iesūtīt vairākas publikāciju vieglsvara Open Access žurnāliem, nevis mērķēt uz kaut vienu rakstu nozares vadošajos žurnālos, kuros recenzēšanas process var aizņemt gadu un nereti beidzas ar noraidījumu. Tai pašā laikā, ietekmes un reputācijas ziņā viena publikācija augstākas kvalitātes žurnālā dod daudz vairāk nekā vairākas publikācijas MDPI.</p>

  <p>Kā citu piemēru var minēt pēcdoktorantūras projektus. Pēcdoktorantūra ir posms jaunā zinātnieka dzīvē, kurā tas iegūst akadēmisko patstāvību, un ideālā gadījumā tas beidzas ar pastāvīgas akadēmiskās pozīcijas iegūšanu. Kā jums liekas, ņemot vērā šo informāciju, kurš no diviem tālākajiem ir vērtīgāks iznākums pēcdoktorantūras projektam?
    <br>
    a) Pēcdoktorants augstā konkurencē iegūst savu FLP projektu vai ERC grantu, kas ļauj viņam veidot pašam savu zinātnisko grupu, kļūt par vadošu zinātnieku, un citādi attīstīt karjeru.
    <br>
    b) Pēcdoktorants uzraksta trīs akadēmiskās publikācijas, kā arī pusgadu dzīvo un strādā zinātniskā pozīcijā Lietuvā.
    <br>
Lai arī (a) nesalīdzināmi labāk atbilst pēcdoktorantūras idejiskajiem mērķiem, no uzraugošo iestāžu viedokļa (b) ir vēlamais iznākums un (a) ir problēma, sevišķi ja pēcdoktorantūras projekts netiek turpināts, jo tas apdraud visas pēcdoktorantūras programmas kopējos sasniedzamos rādītājus. Rādītāju vidū ir rakstu skaits, pilna laika nostrādāto cilvēkmēnešu skaits, un prasība pēc noteikta mobilitātes mēnešu skaita, bet nav skaitliski grūtāk kvantificējamo karjeras attīstības rādītāju.</p>

<p>Vēl jo vairāk, pat tādi rādītāji, kuri šķietami ir skaidri un nepārprotami, var izrādīties atkarīgi no interpretācijas, kura var mainīties pat projekta laikā. Visnotaļ pareiza ir doma parūpēties, lai projektos zinātnieki iesaista arī studentus. Starp citu, vienā no maniem projektiem sešus cilvēkgadus personāla slodzes veidoja tieši studējošie un grāda pretendenti. (Kopējā slodze bija septiņi cilvēkgadi.) Problēma rodas tad, ja studējošais projekta laikā izdomā pabeigt studijas, vai arī doties akadēmiskajā atvaļinājumā. Iestāžu neizpratni vienā no kolēģu projektiem izraisīja studenta aizstāvētā disertācija. Pēc disertācijas aizstāvēšanas jaunais zinātnieks turpināja strādāt projektā, un rezultātā projekts mazliet nesasniedza minimālo studējošo slodzes proporciju, kāda tā noteikta atbilstošā projektu uzsaukuma normatīvajos aktos. Šķita, ka būtu bijis labāk, ja šim jaunajam pētniekam projekta laikā tiktu aizliegts aizstāvēties! Šī situācija atsauc atmiņā vienu no Terija Pratčeta romāniem, kurā kāds burvju universitātes students saņem labvēļa stipendiju līdz brīdim, kad nokārtos universitātes beigšanas eksāmenu. Pie šādas finansiālās iniciatīvas, students rezultātā pieliek daudz vairāk pūļu, lai universitāti nepabeigtu, nekā citi studenti pieliek, lai to pabeigtu.<p>

<p>Savukārt citā manā projektā grūtības radīja studējošo akadēmiskie atvaļinājumi. Atvaļinājumos esošos darbiniekus iestādes nolēma neieskaitīt kā studējošos – kaut gan viņi nebija eksmatrikulēti – paziņojot par to tikai projekta vidū. Par laimi, pēc projekta beigām iestādes piekāpās un atzina, ka students akadēmiskajā atvaļinājumā, kura laikā ir uzrakstīta un īsi pēc projekta beigām aizstāvēta disertācija, tomēr skaitās pietiekoši atbilstošs "studējošā vai grāda pretendenta" definīcijai. Tomēr lai samazinātu formālo prasību neizpildīšanas riskus, projekta pēdējos mēnešos tika pieņemti vēl papildus citi studenti. Jauno darbinieku pienesums projektam bija niecīgs, jo projekta tēma bija šauri specifiska tēmu, un tās apgūšanai vajadzētu vismaz pusgadu.</p>

  <p>Par nelaimi, šāda attieksme ietekmē visas nozares kultūru, un paši projektu pieteicēji mēdz izdomāt papildus ierobežojumus. Piemēram, Valsts pētījumu programmu (VPP) specifika ir prasība pēc obligātas sadarbības starp institūcijām. Visus pārējos VPP pieejas trūkumus lielā mērā varētu atsvērt iespēja pētniekiem pašiem definēt perspektīvās tēmas, pie kurām tiem gribētu strādāt pētījumu programmas ietvaros. (Nomināli, VPP tēmas definē pati valsts. Faktiski, valsts nosprauž virzienus, bet konkrētas tēmas piedāvā paši zinātnieki, jo nespeciālistiem to gluži vienkārši nav iespējams izdarīt.) Vienā no programmām es vēlējos pētīt tēmu par specifiska veida Lietu interneta tīkliem – liela mēroga tīkliem ar zemu enerģijas patēriņu. Beigu beigās projekta plānā tika iekļauts viens apakšuzdevums par šo tēmu, bet kopā ar prasību apakšuzdevumā apskatīt gan Lietu internetu, gan 5G, gan arī iesaistīt grupu no RTU, kura nodarbojas ar optisko tīklu un sensoru pētniecību. Rezultātā iegūtā kombinācija radīja neiespējamu trilemmu – vienā apakšuzdevumā kaut kā vēl varētu apvienot divas no šīm trim tik atšķirīgajām tehnoloģijām, bet šķiet pilnīgi bezcerīgi iekļaut visas trīs vienlaicīgi. Vismaz, ja pētījumā grib sasniegt praktiski noderīgus rezultātus, atbilstoši VPP mērķiem.</p>
    
<p>Varētu turpināt sarakstu ar vēl citām nebūšanām, tai skaitā iepirkumiem (visi esam no personiskā budžeta pirkuši “kaut kādus sīkumus”, lai ietaupītu laiku); stundu uzskaites lapām (zinātniskos eksperimentus ne vienmēr var iekļaut standarta darba dienā, kur nu vēl pa visas darba stundas sadalīt pa minūtēm starp vairākiem projektiem – zinātne pēc būtības ir radošs darbs!); projektu vadītāju neskaidro personīgo finansiālo atbildību (atšķirībā no uzņēmējdarbības, kuras populārākā forma ir SIA jeb sabiedrības ar <a href="https://en.wikipedia.org/wiki/Limited_liability">ierobežotu atbildību</a>).</p>

<p>Globālāku skatījumu uz stāvokli nozarē paver Latvijas zinātniski institūciju starptautiskais izvērtējums. Tomēr arī tas vairāk atgādina kāda uzņēmuma ISO sertifikācijas procesu (jāizpilda daudz ķeksīšu), nekā, teiksim, <a href="https://en.wikipedia.org/wiki/Research_Excellence_Framework">REF (Research Excellence Framework)</a> procesu Apvienotajā Karalistē, kurā tiek vērtēti tikai atsevišķi, izcilākie zinātniskie rezultāti.</p>

<img src="/images/marathon.webp" width="748" height="614"> </img>
<p style="color:grey; font-size: small">Attēls no https://www.dailystar.co.uk/pics/pictures/gallery/london-marathon-best-fancy-dress-18679870<p>

<p>Ja turpinām salīdzinājumu starp zinātni un sportu: zinātnisko projektu izpildi atgādina garo distanču skriešanu komandā. Citu valstu komandas rūpīgi sagatavojas sacensībām – viņi izvēlas labāko ekipējumu, izmanto atbalsta personālu treniņos un stratēģijas plānošanā, un sacensību laikā koncentrējas uz pēc iespējas labāku rezultātu sasniegšanu. Savukārt Latvijas pētnieki ir spiesti izmantot īpašus kostīmu tērpus (jo konkursa nosacījumi to paredz), parūpēties, lai komandā būtu lācis un kamielis (jo pieteikuma autori uzskata, ka tas palielinās varbūtību saņemt finansējumu), atteikties no atbalsta personāla (jo nav pietiekoši liela zinātnes bāzes finansējuma tā uzturēšanai), un trasē skriet bez riska un bez mērķiem iegūt augstas vietas, rūpējoties tikai par to, visi tiktu līdz finišam. Nav svarīgi, ar kādu rezultātu.
Ne viss Latvijas zinātnē ir slikti. Studentiem, kam laimējas atrast labu zinātnisko grupu, kas spēj sev nodrošināt projektus, darbs zinātnē var būt laba opcija. Nereti tas piedāvā labākus apstākļus un mazāk stresa nekā rietumvalstīs. Arī turienes akadēmiskajai videi ir savi trūkumi. Tomēr par zinātnieku grūtībām citur jau ir pieejams ļoti daudz informācijas, un par tām nav šis stāsts. Latvijas zinātnei ir vēl tālu no šīs Pareto robežas sasniegšanas. Lai pievirzītos tai tuvāk, nav vajadzīga radikāli jauna vai inovatīva pieeja, var vienkārši pārņemt labās prakses no citām valstīm. Tai skaitā, reglamentēt un kontrolēt mazāk, nevis vairāk.</p>

</div>

        </div>
    </div>
</div>

<div class="container-fluid">
    <div class="row-fluid">
        <div class="span12 footer navbar-inverse navbar-fixed-bottom">
            <p class="copyright">&copy;2024 Atis Elsts. Powered by <a href="http://jekyllrb.com">Jekyll</a>, theme by <a href="https://github.com/scotte/jekyll-clean">Scott Emmons</a>
            under
            <a href="http://creativecommons.org/licenses/by/4.0/">Creative Commons Attribution</a></p>
        </div>
    </div>
</div>






</body>
</html>

